Hry při tréninku minigolfu
==========================


Hry pro předškolní děti
-----------------------

U předškolních dětí je nutné klást velký důraz na zlepšení koordinace
tělesných pohybů a sledování těchto pohybů, vše nejlépe formou her (úderů si
dají ještě mnoho a mnoho).

## Prohazování trubky

Bag s pár míči postavíme před trubku, podíváme se okem skrz trubku, že to
opravdu je průhledné (nejlépe dítě z horní strany a trenér ze spodní a KUK ;-)
Dítěti zadáme úkol: zkus všechny míče z tašky po jednom postupně prohodit
trubkou. Umíš vzít do jedné ruky více míčů? A do obou? Kolik jich zvládneš
najednou? Je pak jednodušší je prahozovat nebo je to lepší po jednom? Je to
stejně obtížné pro všechny míče? Co udělá míček poté, co trubkou projede?
Dělají všechny to stejné? Výborně, všechno jsi dokázal prohodit. Zkusíme to
tedy z druhé strany. No, to je těžší ;-) Mohou hrát i dvě děti spolu. Jedno
prohazuje, druhé se snaží míč zachytit po výjezdu z trubky. Pak se mohou
vystřídat. Mohou i dostat společný úkol najít z např. pěti míčků takový,
kterým dokážou prohodit např. dvakrát po sobě a do jamky. Nebo do jamky přímo
a nebo zezadu odrazem od mantinelu. Najdou takový míček, kterým dokážou
vyskákat z trubky až ven z dráhy?

Za spolupráce dvou dětí je možné i trubku ucpat ze spodu - kolik míčů dokážeme
do trubky dostat? Kolik jich pak po puštění trubky přijede do jamky? Dokážeš
je pouštět po jednom, aby měli větší šanci?

## Karabach nahoru je jednoduchý...

Dostat míček na karabachu nahoru ze základního pole je jednoduché za použití
hole standardním úderem. Ale dokážete to i dolů a bez hole? Na základní pole
umístíme bag a míčky z něj dáme nahoru na karabach. Cílem hry je ukázat, že
pouhým prstem je možné míček z plošiny poslat dolů tak, aby se dotknul bagu na
základním poli. Bag může být otevřený tak, aby míček do něj rovnou najel. Děti
se seznámí s tím, že míč po opuštění rovné plošiny jede dolů a směřuje např. k
mantinelu (v Butovicích k pravému mantinelu při pohledu ze základního
pole). Trénuje se také jemná motorika, neboť to není obvyklý pohyb dětských
ručiček. Střídat ruce.

Týmově je možné tuto hrát tak, že druhý tým postaví prstové zábrany na
nájezdu. Ukazováčkem ukazuje na nějaké místo na nájezdu a tím brání míči
projet v jeho původním směru (pokud je ukazováček kousek od pravého mantinelu,
míč se tak může i úplně zastavit, potom se vrací nahoru na plošinu). Cílem je
dostat míče dolů do bagu/k bagu.



Hry/náměty pro děti prvního stupně
----------------------------------

## Karabach

Tempo je možné na karabachu trénovat ať již standardním rozdělením nájezdu na
několik dílů nebo je úkolem co nejvíce se přiblížit plošině nahoře, ale
nenajet na ni. Ve dvojicích, nehrající zaznamenává, kam až hráč vyjel,
např. křídou. Nebo i týmově - dvě dvojice proti sobě, každý tři údery a kdo
bude nejblíž - dvě barevné křídy.



Hry pro starší děti a juniory
-----------------------------

## Karabach jinak

Pro starší děti je možné trénink karabachu doplnit i s údery ze základního
pole, kdy cílem není dát pouze eso, ale eso s dotekem levého mantinelu, nebo
pravého mantinelu, nebo obou, případně i bez doteku. Několik po sobě. Spojeno
s výběrem vhodného míče resp. oponenturou, proč trenérem "zvolený" míč není
pro daný způsob vhodný.

Tempo trénujeme nejen rozdělením nájezdu na mnoho dílů, ale hrajeme i s
poskokem/bez poskoku nahoře na plošině (např. Caddy M nebo pak i výrazně
rychlejším míčem).

Do kelímku vezmeme vodu a míč pokaždé před úderem lehce namočíme a oklepeme
přebytečnou vodu. Cílem je udělat co nejdelší mokrou čáru. Jak toho dosáhnout?
Neprve teoretická diskuse. Jaký míč zvolit? Surový nebo lakovaný? Rovný úder
nebo raději lift?



Honička
=======

Hru Honička nám představil Martin Ječný na školení trenérů, on má nápad zase
od Karla Molnára.

Hru hraje skupina hráčů, jejichž společným cílem je odehrát celé hřiště, tedy
každou z 18 drah. Při hře se hráči střídají. Začínají na první dráze. Hraje
vybraný hráč ze základního pole standardní úder. Pokud dá eso, celá skupina se
posouvá na další dráhu a tam hraje další hráč podle předem stanoveného
pořadí. Pokud eso nedá, celá skupina se přesunuje na předchozí dráhu (cíl se
vzdaluje). Hra končí esem na poslední dráze.

Hra má několik aspektů:

- týmová spolupráce je mnohem intenzivnější, než při standardním společném
  kolečku

- uměle vyvolaná stresová situace (teď musím, jinak se celý tým vrací!) velmi
  dobře simuluje situaci v turnaji

Hra má obrovský úspěch zejména u dospívající mládeže nebo i v případě, kdy
trénuje celá rodina.


Modifikace
----------

Hra je hratelná i ve dvou hráčích. Potom ale logicky první hráč hraje pouze na
drahách s lichým číslem a druhý hráč pouze na drahách s číslem sudým. To může
být místy deprimující, proto jednou z modifikací je např. možnost si vyměnit
pořadí na nějaké konkrétní dráze, kde oba hráči po sobě dají eso (možnost se
vyměnit je formou odměny za dvě esa).

Pro mladší hráče může být hra modifikována, kdy na postup na další dráhu stačí
provoz nebo kruh, není nutné dát rovnou eso.
