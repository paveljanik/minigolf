Jak pořádat klubový turnaj
==========================

Klubové turnaje jsou již nějakou dobu zařazeny mezi oficiální turnaje v
minigolfu. Mohou mít specifická pravidla a jsou dokonce bodovány (10, 6, 3, 1,
1, ...). Protože se předpokládá, že se konají na hřišti, kam chodí hrát více
lidí než jezdí obvykle na turnaje, mohou být i zajímavým prostředkem k utužení
vztahů v klubu, nalákání nových sportovců apod.

V tomto textu bych chtěl sepsat, co je potřeba udělat pro uspořádání takového
turnaje a doufám, že se mi společně s ostatními kolegy z klubu toto podaří
udělat tak, abychom tuto roli organizátora mohli v rámci klubu na někoho
delegovat, ale že vytvořený popis pomůže i ostatním klubům v organizaci
podobných turnajů.

Nápad
-----

Pro každý klubový turnaj si volíme nějaké téma nebo motiv. Samozřejmě je také
možné hrát 4 kola jako na turnaji kategorie OPEN, nicméně v trošku uvolněnější
atmosféře s odlehčenými pravidly (např. bez dohrávek v kruhu apod.). Nebo je
možné turnaj zkracovat co do počtu kol nebo i počtu drah. Inspiraci je možné
čerpat z rozpisů klubových turnajů již proběhlých nebo i od jiných oddílů.

Např. v klubu Yamka Minigolfclub Butovice jsme již vyzkoušeli turnaje Esovky
nebo turnaj jedním míčem (OneBall). Právě připravujeme turnaj v zákeřných
dohrávkách, které samozřejmě trénuje málokdo. Další připravovaný turnaj je
miniOPEN, kde se budeme snažit přiblížit atmosféru a chování na turnaji novým
hráčům, kteří si tak mohou atmosféru vyzkoušet "nanečisto". A nápad na turnaj
HardCore je již také v plenkách ;-)

Je volné hřiště?
----------------

Při pořádání klubového turnaje je nutné ověřit, zda-li je hřiště v daném
termínu k dispozici. Některá hřiště nepatří klubům a je tedy nutné s majitelem
hřiště domluvit podmínky, za kterých by se klubový turnaj dal uspořádat v
daném termínu.

Bude dost zájemců o hru v daném termínu?
----------------------------------------

Pro úspěch turnaje je vždy lepší, když se ho zúčastní větší počet hráčů. Proto
doporučuji předem kontaktovat spoluhráče s dotazem, zda se jim vybraný termín
hodí do jejich kalendáře a přípravy. S úspěchem používáme službu
[Doodle](https://www.doodle.com/), která je zdarma.

Rozpis turnaje
--------------

Aby mohl být klubový turnaj oficiálně uznaným turnajem, je nutné vytvořit jeho
rozpis. Jedná se o jednoduchý dokument o přibližně jedné straně A4. Rozpis
obsahuje základní informace o turnaji. Není nutné rozpis vytvářet úplně z
ničeho, doporučuji vzít si některý z rozpisů již vytvořených v minulosti a
pouze upravit.

Rozpis je po schválení klubovým zástupcem STK zaslán Víťovi Geržovi (svazovému
STK) ke zveřejnění. Rozpis je potom zveřejněn na stránce ČMGS určené pro
[Ostatní turnaje](http://www.minigolf-sport.cz/vysledky/ostatni-turnaje/). Rozpis
je nutné zaslat 14 dní před klubovým turnaj. Ne vždy se to ale podaří, protože
některé nápady vznikají spontánně a jsou realizovány velmi rychle.

Jakmile je rozpis zveřejněn, je nutné o něm informovat všechny členy klubu
(vystavením na nástěnce, klubovým mailem apod).

I v této fázi se vyplatí používat Doodle, kde po vytvoření plánované akce se
může každý vyjádřit, jestli se zúčastní apod. To pomůže i při plánování akce
samotné.

Příprava protokolů
------------------

Pokud není možné průběh turnaje jednoduše zapisovat do standardních herních
protokolů, nebo by to mohlo způsobit potíže při turnaji, doporučuji připravit
protokoly vlastní. Např. pokud se hraje pouze na vybraných drahách
(např. pouze esovky), je lepší mít vlastní protokol obsahující pouze vybrané
dráhy, aby se předešlo zdržování v turnaji ("A co teď máme vlastně
hrát?"). Další možností je pouze upravit/proškrtat standardní herní protokoly.

Vlastní turnaj
--------------

Pokud je vše připraveno, pak již zbývá pouze přijít a se sportovními
přáteli/kolegy se užít hru na zvolené téma!

Vyhodnocení turnaje
-------------------

Posbíráme herní protokoly, seřadíme podle zvolených kritérií, uděláme případně
rozstřel (velmi efektní jsou např. rodinné rozstřely ;-) a můžeme vytisknout i
diplomy a rozdat případné ceny. Ceny ale většinou nejsou nutné, protože
společná zábava je ceněna více!

Výsledková listina
------------------

Vytvoření výsledkové listiny a její zaslání ke zveřejnění je posledním nutným
krokem. [Šablonu výsledkové listiny](http://www.minigolf-sport.cz/vysledky2/)
je možné stáhnout přímo z webu ČMGS.

Vyhodnocení turnaje
-------------------

Doporučuji po každém turnaji požádat spoluhráče o zpětnou vazbu, jak se jim
líbilo zvolené téma turnaje apod. Mnohdy tak okamžitě vzniknou náměty na další
turnaje nebo žádosti o opakování stejného :-) Jenom pozor, aby pak nebyl
trénink nevyrovnaný...


Témata pro klubové turnaje
==========================

Esovky

Jedním míčem

Dohrávky

Na honěnou ve dvojicích (s modifikací dvě esa dvou hráčů povolují střídání) -
na čas nebo až první skupina dokončí celý okruh ;-)

Hardcore (pro Butovice; v Kotvě může být jinak)

Labyrint na rovno, klíny standardně, blesk na rovno (pouze prohoz a odraz na
krátké je počítán jako 1, jinak další úder ze základního pole), looping (pouze
ze základního pole), trubka
