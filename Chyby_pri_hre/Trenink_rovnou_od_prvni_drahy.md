Trénink rovnou od první dráhy
=============================

Je zima, ale naštěstí máme domácí hřiště v hale. Teplotní podmínky se sice
mění, ale ne zase tak moc jako na hřištích venkovních. Pro ilustraci dalšího
problému jsem si vybral následující neimaginární situaci, jíž jsem byl svědkem
tento týden.

Hráč zaparkuje v podzemním parkovišti automobil, vytáhne ledové míče, ledovou
hůl a téměř ještě než se vysvleče a aklimatizuje na teplotu v hale, vytáhne
míč, kterým hraje na první dráze, na pyramidách a trénuje. Zeptám se ho, co
trénuje. Trénuje úder na pyramidách. Míč má teplotu blížící se ledu. Na
pyramidu se přilepí, od mantinelu se ani neodlepí a jede 10cm vpravo od
jamky. Takový trénink je podle mého názoru pouze ztráta času. Míč této teploty
na této dráze bude nejdříve v době ledové nebo možná až se pokazí klimatizace
celého obchodního centra...

Po příchodu na hřiště se musím zklidnit, zapomenout na to, co je "tam venku"
(zejména pokud je vaše práce nebo škola dynamická nebo velmi stresová). Pokud
mám míče uschované v zadní místnosti, je nutné je dostat na teplotu v
hale. Podle zkušeností je až o tři stupně nižší. Pomáhám si tím, že míče
klidně ohřívám všechny a až se dostanou na nějakou vyšší teplotu, dávám je
zpět do bagu. V prvních dvaceti minutách není možné hrát dráhy, kde je nutné
míč tepelně připravovat. Natrénováno je totiž za úplně jiných podmínek. V
tomto čase je jádro míče stále ještě studené a není možné míče do stejného
stavu jako v tréninku vůbec dostat.

První chvíle na hřišti využiji k mírnému rozcvičení těla, zklidnění,
zahřátí. Přečtu si novinky na klubové nástěnce ;-)

Doporučuji první údery na hřišti na rovných drahách jako střeďák, sopka nebo
karabach. Není nutné ani míčem vyjíždět nahoru do jamky nebo cílového
prostoru, ale jde pouze o obnovení zkušenosti těla s úderem. Hráči hrající již
déle tuto fázi rádi vynechávají, ale začínajícím hráčům to nemohu
doporučit. Po každé pauze delší než cca 5 dní (toto je velmi subjektivní) tělo
začne zapomínat pohyby a svaly zapojované do úderu. Obnovení této paměti je
právě cílem několika rovných úderů. Pokud je na hřišti dostatečný prostor,
mohu používat i více míčů (doporučuji ale odstoupit od dráhy po zahrání
každého míče z důvodů úderového rituálu začínajícího přistoupením k
dráze). Nebojte se názorů okolí, že nevyjíždíte do jamky. Neřešte to, vaším
úkolem je něco jiného. A opravdu nemusíte ostatním vysvětlovat, že není cílem
dát eso, ale opět přivyknout úderu. Nestyďte se za to, není za co! Trénink na
dané dráze ukončete několika údery tím správným míčem již té správné teploty,
abyste si nezapamatovali údery jinými míči.

Teprve po této základní fázi mohu pokračovat v tréninkové jednotce podle
plánu, který jsem si rozmyslel a to nejlépe předem. Míče se postupně
přibližují teplotám, za kterých je budete obvykle používat. Pozor také na
povrchovou vlhkost míčů. Když dáte teplý míč zpět do studeného bagu,
zkondenzuje na jeho povrchu vlhkost. Nezapomínejte na otírání resp. osušení
povrchu míče i v hale. Po cca 30 minutách to již nebude nutné, ale na začátku
hry je nutné s tím počítat.
