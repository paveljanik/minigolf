Koupil jsem si nový míč, tak najdu nějakou dráhu...
===================================================

Tento článeček je inspirován naší návštěvou na 3. BT v Rakovníku.

Dráha číslo deset je úhel. Je schovaná až na úplném konci hříště. Má svá
specifika. Jedno z nich se v tréninku na slunečném dni neprojevilo, ale v
posledním kole turnaje to bylo až neuvěřitelné. Očistíte si dráhu a začne
"sněžit" na konci května. Ze stromů padají drobní vetřelci a vy je vidíte, i
při míření. Dopadají kolem předpokládané dráhy vašeho míče. A víte, že se s
tím nedá nic dělat ;-) A část soustředění je pryč. Ale o tom psát nechci.

Na tomto turnaji jsem u několika hráčů (i naprosto špičkových) pozoroval
chybu, které sám říkám "Mám něco nového, hned to zkusím". Hráč si buď přímo na
turnaji nebo chvíli před ním koupí nový míč, a i přesto, že nezná jeho
vlastnosti do detailů, tak hledá na daném hřišti nějakou dráhu, kde by ho mohl
nasadit. Tento postup může skončit dobře, ale taky nemusí.

My jsme např. na dráze úhel vybrali míč Reisinger FUN for Kids tmavě modrý,
asi marine. Na dráze perfektně fungoval, měl velmi vysokou toleranci. Nicméně
jsme jej pořídili docela nedávno. Mohli jsme ale vybrat i jiný míč. Hráli jsme
tři, víceméně po sobě. V teplém slunečném dni. Míč se v takové situaci
postupně otepluje a zvyšuje svůj odskok, měkne a více brzdí. Pokud se jedná o
míč nový, případně neznámý, může i to mít vliv na nesprávné tempo úderu. U mne
se to neprojevilo, ale spoluhráči s tím mohli mít problém. Je dobré to
nepodcenit.

Několik hráčů vykonalo podobné experimenty i na dráze looping, kde ještě více
závisí na teplotě a zejména na povrchu míče (a také na způsobu a síle
liftování). Tam je to již opravdu velmi obtížné a určitě to nedoporučuji
dělat. Na druhou stranu je nutné podotknout, že takto získané zkušenosti s
daným míčem v různých kolech jsou lépe zapamatovatelné než informace ze
souvislého tréninku s daným míčem za stejných podmínek.
